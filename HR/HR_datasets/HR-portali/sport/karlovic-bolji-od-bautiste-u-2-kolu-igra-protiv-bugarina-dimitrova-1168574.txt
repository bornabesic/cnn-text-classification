Hrvatski tenisač Ivo Karlović plasirao se u 2. kolo ATP turnira iz "masters" serije u Madridu, on je nakon točno tri sata igre u 1. kolu svladao Španjolca Roberta Bautistu sa 7:6 (4), 6:7 (9), 7:6 (7). Bio je to prvi međusobni susret Karlovića i Bautiste, aktualnih "susjeda" na ATP ljestvici, Karlović je 22., a Bautista 21. igrač svijeta, koji je ponudio pregršt neizvjesnosti, oba su igrača imala brojne prilike za pobjedu, a na kraju je u tri "tie-breaka", nakon što niti jedan igrač nije izgubio gem na svom početnom udarcu, uspješniji bio 38-godišnji Karlović. On je na kraju realizirao svoju sedmu meč-loptu, dok Bautista nije uspio iskoristiti četiri prilike za prolazak u 2. kolo. U četvrtom gemu prvoga seta Karlović je izvukao 0-40. Tu igri započeo je s dvije dvostruke servis pogreške, ali se iz te neugodne situacije izvukao s pet osvojenih poena zaredom pri čemu je pogodio tri asa. U sljedećoj igri naš je veteran imao svoju jedinu "break-loptu" u prvom setu, no nije ju uspio iskoristiti da bi kod zaostatka 4:5 bio suočen s još jednom "break-loptom", ujedno i set-loptom Španjolca, a i nju je spasio svojim najjačim oružjem - asom. Ključnim trenutkom "tie-breaka" prvog seta pokazao se deveti poen kada je kod rezultata 4:4 Karlović odigrao sjajan volej kojim je stigao do "mini-breaka", da bi zatim odličnim servisima priveo tu dionicu kraju u svoju korist. Oba igrača sigurno su držala svoj početni udarac sve do vodstva Karlovića od 5:4, a tada je naš igrač stigao do tri vezane meč-lopte. Iako je imao prilike zaključiti susret, u niti jednoj od izmjena nije uspio neobranjivo napasti u izmjenama s osnovne linije. Odlučujuća igra drugoga seta ponudila je nove dvije meč-lopte za Karlovića, obje na servis Bautiste, a na prvu je Španjolac pogodio sjajan forhend kojim je probio Karlovića koji je izašao na mrežu. Treći set odvijao se na sličan način kao i drugi, oba su igrača sigurno držala svoj servis do rezultata 5:4, ovoga puta za Bautistu, a tada je Karlović bio suočen s "break-loptom", koja je ujedno bila i meč-lopta. Naš je igrač sjajno odigrao taj poen, odigrao je vrhunski volej, a zatim smečom završio poen. I kada je po drugi puta servirao za ostanak u dvoboju, kod zaostatka 5:6, Karlović je bio suočen s meč-loptama suparnika, njih dvije. Prvu je spasio smečom, a drugu odličnim servisom. U igri živaca u "tie-breaku" trećeg seta Bautista i Karlović su spašavali po jednu meč-loptu, Karlović fenomenalnim volejom nakon drugog servisa, da bi naš igrač realizirao svoju drugu meč-loptu u toj igri, a ukupno sedmu. U 2. kolu Karlović će igrati protiv Bugarina Grigora Dimitrova. 